কৃষিঋণ দেওয়ার বিনিময়ে নেওয়া ঘুষের টাকাসহ নোয়াখালীর বেগমগঞ্জে কৃষি ব্যাংকের এক ঋণ কর্মকর্তাসহ দুজনকে হাতেনাতে গ্রেপ্তার করেছে দুর্নীতি দমন কমিশন (দুদক)। আজ বুধবার বেলা আড়াইটার দিকে দুদকের সমন্বিত জেলা কার্যালয়ের উপপরিচালক (ডিডি) তালেবুর রহমানের নেতৃত্বে একটি দল অভিযান চালিয়ে তাঁদের গ্রেপ্তার করে।
গ্রেপ্তার ব্যক্তিরা হলেন কৃষি ব্যাংকের বেগমগঞ্জ উপজেলার কাদিরপুর শাখার ঋণ কর্মকর্তা হাফিজ উল্যাহ ও নিরাপত্তাপ্রহরী আহছান উল্যাহ। এ সময় তাঁদের কাছ থেকে ঘুষের আট হাজার টাকা জব্দ করা হয়। মো. তারেক নামের এক গ্রাহককে ৮০ হাজার টাকা কৃষিঋণ দেওয়ার বিনিময়ে তাঁরা ১০ শতাংশ হিসেবে ওই টাকা ঘুষ নিয়েছিলেন।
দুদক সূত্রে জানা গেছে, কৃষি ব্যাংকের কাদিরপুর শাখার ঋণ কর্মকর্তা হাফিজ উল্যাহ দীর্ঘদিন ধরে কৃষিঋণ বিতরণের বিনিময়ে ঋণগ্রহীতাদের কাছ থেকে ১০ শতাংশ করে ঘুষ নিয়ে আসছেন। ব্যাংকের নিরাপত্তাপ্রহরী আহছান উল্যাহ এ কাজে মধ্যস্থতা করেন। এ বিষয়ে মো. তারেক নামের এক ঋণগ্রহীতা দুদকে লিখিত অভিযোগ করেন। এর ভিত্তিতে দুদকের নোয়াখালী কার্যালয়ের উপপরিচালকের নেতৃত্বে একটি দল আজ দুপুরে ওই শাখায় ওত পাতে।
সূত্র জানায়, বেলা আড়াইটার দিকে ঋণগ্রহীতা তারেক ৮০ হাজার টাকা ঋণের জন্য নিরাপত্তাপ্রহরীকে আট হাজার টাকা দেন। নিরাপত্তাপ্রহরী ওই টাকা ঋণ কর্মকর্তাকে দেন। এ সময় দুদকের কর্মকর্তারা দুজনকে হাতেনাতে আটক করে ব্যাংকের ব্যবস্থাপকের সামনে নিয়ে যান। পরে তাঁদের গ্রেপ্তার করে দুদক কার্যালয়ে নিয়ে আসা হয়।
ঘটনাটি নিশ্চিত করে দুদকের উপপরিচালক তালেবুর রহমান প্রথম আলোকে বলেন, ভুক্তভোগী গ্রাহকের সুনির্দিষ্ট অভিযোগের ভিত্তিতে অভিযান চালিয়ে হাতেনাতে ওই দুজনকে গ্রেপ্তার করা হয়েছে। এ সময় তাঁদের কাছ থেকে ঘুষের আট হাজার টাকা জব্দ করা হয়।
এ বিষয়ে দৃষ্টি আকর্ষণ করা হলে কৃষি ব্যাংকের নোয়াখালী আঞ্চলিক শাখার উপমহাব্যবস্থাপক (ডিজিএম) বিজয় কৃষ্ণ দেবনাথ প্রথম আলোকে বলেন, ব্যাংকের এক কর্মকর্তাসহ দুজন দুদকের হাতে গ্রেপ্তার হওয়ার বিষয়টি তিনি শুনেছেন। এ বিষয়ে ঊর্ধ্বতন কর্মকর্তার সঙ্গে পরামর্শ করে তাঁদের বিরুদ্ধে শাস্তিমূলক ব্যবস্থা গ্রহণ করা হবে।